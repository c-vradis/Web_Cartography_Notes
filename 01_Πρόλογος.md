# Πρόλογος

Οι **διαδικτυακοί χάρτες** είναι πλέον αδιαμφισβήτητα ένα απολύτως απαραίτητο εργαλείο της καθημερινής μας ζωής και ταυτόχρονα δισεκατομμυρίων άλλων ανθρώπων: όταν κάποιος, σχεδόν οπουδήποτε σε αυτόν τον πλανήτη, αναρωτηθεί σχετικά με το ποια είναι η πλέον σύντομη διαδρομή από το σπίτι του έως την εργασία του, λαμβάνοντας ταυτόχρονα υπόψη την κίνηση που επικρατεί στους δρόμους, σχεδόν σίγουρο είναι ότι θα χρησιμοποιήσει κάποια εφαρμογή χαρτών στο κινητό του τηλέφωνο. Αυτή η *άμεση διαθεσιμότητα* των υπολογιστικών συσκευών, του λογισμικού, των αλγορίθμων, του τρόπου επικοινωνίας συσκευών και ανθρώπων και (κυρίως) του χαρτογραφικού περιεχομένου δεν ήταν πάντα δεδομένα καθώς χρειάστηκαν περίπου 2 δεκαετίες για να διαμορφωθούν, διάστημα μέσα στο οποίο οι τεχνολογίες σταδιακά εξελίχθηκαν, η διαθεσιμότητα των υπολογιστικών πόρων αυξήθηκε ραγδαία και η ακρίβεια των χαρτογραφικών δεδομένων βελτιώθηκε εξαιρετικά. Μέσα σε όλα αυτά, η εφεύρεση του *Παγκόσμιου Ιστού* θεωρείται θεμελιώδης για την ανάπτυξη της εποχής της πληροφορίας.

Ο **Παγκόσμιος Ιστός** (World Wide Web, WWW) γεννήθηκε το 1989 από τον [Tim Berners-Lee](https://el.wikipedia.org/wiki/Τιμ_Μπέρνερς_Λι), ο οποίος διέθεσε την τεχνολογία αυτή επίσημα στο ευρύ κοινό το έτος 1993, που θεωρείται και ως το επίσημο έτος έναρξης του WWW. Σχεδόν ταυτόχρονα με τη διάθεσή του στο ευρύ κοινό, διαπιστώθηκε η δυνατότητα *δημοσίευσης χαρτών* και εν γένη *γεωχωρικών δεδομένων*. Οι τεχνολογικές εξελίξεις που ακολούθησαν επηρέασαν τις δυνατότητες αυτές, ενώ σε αρκετές περιπτώσεις οι ίδιες οι ανάγκες δημοσίευσης χαρτογραφικού υλικού καθόρισαν τις τεχνολογικές εξελίξεις.

Σκοπός των σημειώσεων που υπάρχουν στο αποθετήριο αυτό είναι η εισαγωγή στη Διαδικτυακή Χαρτογραφία μέσω της εκμάθησης των τεχνολογιών που εμπλέκονται σε αυτή, ακολουθώντας τη γέννηση και την εξέλιξη του Παγκόσμιου Ιστού. 

Οι τεχνολογίες που αναφέρονται έχουν άμεση ή έμμεση σχέση με τη Χαρτογραφία και περιγράφονται στον βαθμό που είναι απαραίτητος για την κατανόηση της δομής και λειτουργίας τόσο των χαρτογραφικών διαδικτυακών εφαρμογών αλλά και της παραγωγής και διάχυσης του χαρτογραφικού περιεχομένου. 

Περιλαμβάνεται επίσης βιβλιογραφία και παραπομπές σε πηγές, εργασίες, εγχειρίδια χρήσης, οδηγούς κ.α. που μπορούν να αξιοποιηθούν από τον αναγνώστη/-τρια για την εμβάθυνση στο αντικείμενο της κατασκευής εφαρμογών διαδικτυακών χαρτών. 

Με το πέρας της ανάγνωσης και κατανόησης της ύλης του βιβλίου, ο αναγνώστης θα είναι σε θέση να λαμβάνει τεχνολογικές αποφάσεις που αφορούν στη δημοσίευση χαρτογραφικού και γενικά γεωχωρικού υλικού στο διαδίκτυο και ειδικότερα στον Παγκόσμιο Ιστό καθώς και να κατασκευάζει απλές διαδικτυακές χαρτογραφικές εφαρμογές.  

Παρά τη βραχύβια φύση ορισμένων τεχνολογιών, η ύλη των σημειώσεων έχει επιλεχθεί με τέτοιο τρόπο ώστε να παραμείνει επίκαιρη για αρκετό καιρό μετά την συγγραφή τους 
